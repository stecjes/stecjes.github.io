<!DOCTYPE html>
<html><head>
<meta charset='utf-8' />
<meta name='viewport' content='width=device-width, initial-scale=1.0' />
<title></title>
<link rel='stylesheet' href='css/halkaBox.min.css' />
<script src='js/halkaBox.min.js'></script>
<style>
body {font-family:arial,helvetica,sans-serif;}
.hb-single img {background-color:white;border:lightgray solid 1px;padding:4px;}
.titlephoto img {float:left;margin-right:5px;margin-bottom:5px;}
.wrapper {margin: 0 auto;max-width: 800px;}
.gallery {text-align: center;}
.gallery a {display:inline-block;vertical-align:middle;margin:0;padding:0;}
.gallery img {background-color:white;border:black solid 1px;width:117px;padding:4px;-webkit-box-shadow:4px 4px 2px 0 RGBA(64,64,64,0.75);-moz-box-shadow:4px 4px 2px 0 rgba(64,64,64,0.75);box-shadow:4px 4px 2px 0 rgba(64,64,64,0.75);}
#gs_article_back {display:block;}
</style>
<script type='text/javascript'>
/*<![CDATA[*/
function httpGet(art){
 window.location.href=art+'.html';
 return false;
}
window.onload=function () {
halkaBox.options({animation: 'fade',theme: 'dark',hideButtons: true, preload: 2});
halkaBox.run("_a2002_12");
halkaBox.run("hb-single");
};
/*]]>*/
</script>
</head>
<body>
<a href='#2002a' id='gs_article_back' onclick='httpGet("2002a")'>&lt;&nbsp;Artikels</a>
<h2>Onze man in Guatemala</h2>
<h5>Gemaakt op woensdag 19 februari 2003</h5>
<p>&#160;</p> <table width="100%">     <tbody>         <tr>             <td>             <p><i><b><font size="3"><img width="175" hspace="5" height="220" border="0" align="left" src="https://lh3.googleusercontent.com/4SHwM-0mheHTrYMI9FqRE1zybBzOGO0DexuIOUxY2NIKCl8m4nXJ5UzAnL2Cy8RdwcQI4YFTb-4W7h0APepjg4p4rzQ0VP3dbOpjYHP4Qrf1gwZoLnXkZV6NtC8TiBkZMvlqtXKbJyM=w250" alt="" /></font><span style="font-size: larger;">Onze collega       Luc Van Goethem, leraar Latijn,&#160; vertoeft momenteel in Guatemala.       Hij werkt daar tijdelijk voor de organisatie "Casa Alianza" , die zich       inzet voor een beter lot van de talrijke straatkinderen. Geregeld stuurt       hij ons berichten waarin hij zijn ervaringen verwoordt. Onze redactie       vond zijn verhalen zo pakkend en zo boeiend geschreven, dat we besloten       hebben om ze integraal op onze website te plaatsen. Aan de teksten is dan       ook niets veranderd. Lees mee, maar vooral: leef mee!</span></b></i></p>             </td>         </tr>     </tbody> </table> <p><b><i>WOENSDAG    15/01</i></b></p> <p>Als kleine jongen speelde ik vaak    op mijn eentje "luchthaventje". Met legoblokken in rood, wit, blauw, zwart    en geel fabriceerde ik een eigen luchtvloot in alle maten en types. Met de    info van mijn favoriete kwartetspel kende ik van alle tuigen de spanwijdte,    het aantal passagiers en de topsnelheid. Er kwamen zelfs volledig uitgetypte    tabellen aan te pas met uren en bestemmingen. Alles werd uitgezet op de    keukentafel of de vloer. Het spel zelf was een aaneenschakeling van    omroepen, opstijgen en vliegen, alles volgens het strikte boekje van de    tabellen, niets zonder de goedkeuring van de flightmaster himself. Het zijn    nu mooie herinneringen en eigenlijk is het altijd wel een droom gebleven.    Mijn tweede vraag aan de incheckbalie gisteren was dan ook een zitplaats bij    het raam. Drie keer op vierentwintig uur ben ik opgestegen, drie keer was    mijn blik nieuwsgierig gefixeerd op de wereld door het kleine    vliegtuigraampje. Het blijft voor mij nog altijd de grootste stap die de    wetenschap en de techniek ooit hebben gezet.</p> <p>Op dit moment hou ik een vroege    siësta in mijn ronduit pittoreske hotelkamer. Muurtinten in sponsgeverfd    zacht geel wisselen af met rustig blauwe meubeltjes. Het zou een decor uit    "de drie biggetjes" kunnen zijn. Na 24 uur luchthavendrukte en vliegkicks en    na de eerste glimpen vanuit een bemoedigend kalme taxi, wil ik een paar uur    inlassen van schrijven en plannen en mezelf tracteren op een douche in de    voorbeeldig cleane badkamer.</p> <p>Intussen zijn mijn eerste    indrukken gezet. Ik was echt wel toe aan deze trip; na een jaar van dromen    en beetje bij beetje uittekenen, zijn de kriebels nog moeilijk in te dijken.    Ik wist dan ook vooraf dat ik gisteren met een brede glimlach vanbinnen in    Sint-Niklaas de trein zou opstappen. Even ging ik bijna aan mezelf    twijfelen, toen ik op het zieltogende perron drie betraande gezichten zag.    Het leek wel of mijn moeder en de twee zussen Luc Van Goethem voorgoed    uitzwaaiden. Het contrast tussen hun ingehouden verdriet en mijn uitbundige    goesting vind ik nu bijna clownesk. (…)</p> <p>Een volle dag van reizen levert    meteen een veelzijdig palet aan veelkleurige plaatjes op. Het wolkengrijs    van het opstijgen werd boven de oceaan resoluut verdrongen door een waaier    aan blauw- en groenschakeringen. Zelfs van op 10.500 meter hoogte waren er    regelmatig golven waar te nemen. Nu en dan trok een wolkendeken zich dicht    tot een veld van malse bloemkoolmotieven, een enkele keer zelfs tot een    schijnbaar gladgegoten wollige betonvloer (…)</p> <table width="100%">     <tbody>         <tr>             <td>             <p><img width="355" hspace="5" height="355" border="0" align="left" src="https://lh3.googleusercontent.com/muTmInWAZZq__gSYBvphU866_E3kiABRbu4NB2YrBmVLjkiUwiMFz6iytB--vRsKdJq6QAFj8ZpZnGoHs366j-cAAwbNW4ZT9hL2UfDhPEbF-4Q3nz1v4PxonPwx6kCdKDP9Wu9M0AQ=w355" alt="" />Guatemala City is "vanuit de lucht" gebouwd volgens       dambordpatronen, die regelmatig doorvlochten zijn met ruimere       kronkelstraten. Alles geeft hier bij de eerste aanblik een veel properder       en volmaakter uitzicht dan ik verwacht had. Een eerste bescheiden Spaanse       babbel met de taxichauffeur leerde me echter dat het fenomeen van de       straatkinderen 1 van de grootste problemen vormt van de hoofdstad. Het       wordt ongetwijfel een beeld dat ik de komende weken preciezer zal kunnen       invullen. Intussen probeer ik al zoveel mogelijk in het Spaans te denken,       want geen enkele local verstaat Engels, op enkele universele termen na.       Ik had gelukkig op het vliegtuig al mijn woordenschat en heel mijn       gramaticale kennis opnieuw doorgenomen. Ik wil het vandaag meteen in       praktijk omzetten.</p>             </td>         </tr>     </tbody> </table> <p><b><i>DONDERDAG    16/01</i></b></p> <p>Ik had vandaag een dag van koude    rillingen verwacht. Nochtans bewijzen het laagje zonnecreme op mijn gezicht    en mijn Schotse klak, de trouwste metgezel op al mijn reizen de laatste    jaren, dat het weer er voor niets tussen zat. Het begon al deze morgen op    weg naar het verrassende pannenkoekenontbijt. Ik voelde een vleugje    ontroering binnenin toen ik de meest gefotografeerde straat van Guatemala    insloeg, bekend door de passagebrug die ooit de band vormde tussen twee    voormalige kloosters. Op zich lijkt de straat op alle andere in Antigua. In    feite is de stad 1 groot park vol peperkoeken huisjes. Geen enkele gevel    heeft dezelfde kleur als de buurfacade. En wat ik vooraf verwachtte als een    kakafonie van rood, geel, blauw en de rest van het tintenpalet, blijkt in    werkelijkheid een vertederend smaakvol samenspel. Van alle steden die ik    ooit gezien heb, vind ik Antigua zonder meer de meest harmonieuze.</p> <p>(…)</p> <p>Rond half 1 deze middag maakte ik    mijn eerste rit mee met een openbare "chickenbus" : een vrolijk gekleurd    vehikel met prettig uitgebouwde capot en bij voorkeur drie passagiers op een    bank voor twee. Tijdens de amusante hobbelrit wringt de conducteur zich een    weg tussen de vooral Guatemalteekse reizigers om de schamele twintig frank    op te halen. En dan te bedenken dat ik gisteren nog 600,- betaalde voor    dezelfde route per taxi ! (...)</p> <p>Met tien andere    vrijwilligers-in-spe trokken we onder de desundige zorgen van Juanita naar    de reusachtige vuilnisbelt van de hoofdstad. De afvalberg zelf hebben we    alleen vooraf op een informatieve video gezien, want de regering heeft er    met klem voor gezorgd dat nauwgezet opgetrokken betonblokken de toeristen    afschermen van wat ze zouden kunnen te zien krijgen : kilometers lange    heuvels van eindeloze hopen restafval met daarop mannen, vrouwen en    kinderen.Soms hele gezinnen brengen hun dagen door met zoeken naar wat    mogelijk recycleerbaar is. Met het geld dat ze krijgen van de ophaaldienst    voor keurig gesorteerde zakken vol plastic, bundels karton en flessen in    glas kunnen ze het een week rooien. Oude kleren die ze vinden en etensresten    die nog doenbaar zijn, zijn als extraatje goed meegenomen. Het is met    dergelijke straatkinderen en met de zonen en dochters van zulke "verloren"    gezinnen dat de organisatie <i>Camino Seguro</i> (Safe Passage) wil    werken.</p> <table width="100%">     <tbody>         <tr>             <td>             <p><img width="230" hspace="5" height="184" border="0" align="right" src="https://lh3.googleusercontent.com/DbtLW5HYEMpI4YP6Gi_HD8KXA1QF5cOr5v0TAwUgwOVvFh8J6f2x-vCP0A8kEYD88Eypuw3PwJ8w-tttEj-V2Czti5t2BE3m0bjb-4Y823DPi0EAbHB9PeO6LoxKEa8ZFv-fayMNPN8=w230" alt="" />Hun       project beoogt vooral een zinvol alternatief voor de honderden kinderen       die zonder hen gedoemd zijn om te leven zonder toekomst. Ik heb van       dichtbij een van hun tehuizen gezien, de rudimentaire houtzagerij, de       kerk die afwisselend dienst doet als vergaderzaal voor de moeders en als       naschoolse opvang voor de kinderen en de klaslokalen in een tweetal       schooltjes. Ik heb het meegemaakt en het heeft me iets gedaan, vooral       omdat hun werk niet zomaar vrijblijvend is. Alle kinderen die zich       vrijwillig bij hen aandienen, krijgen een verregaande       verantwoordelijkheid mee. Als ze maximum drie dagen per maand van school       wegblijven en voor de rest telkens volle dagen de lessen bijwonen, kunnen       ze een voedselpakket verdienen voor het hele gezin. Maandelijks reikt de       organisatie nu zowat 300 pakketten uit. Bovendien kunnen ze voor hun       inzet per maand tot 80 punten verdienen, die ze mogen laten besteden aan       wat ze zelf nodig hebben aan kleding, schoeisel of speelgoed. In ruil       voor 70 punten bijvoorbeeld koopt de organisatie hen een paar schoenen,       10 punten staan gelijk met een zachte knuffelbeer. Wie de normen niet       haalt, komt onverbiddelijk niet in aanmerking voor de voedselbox of de       materiële beloning. Het lijkt streng, maar het is rechtvaardig, en       wellicht de enige manier om de kinderen echt van de straat te       houden.</p>             </td>         </tr>     </tbody> </table> <p>Ik had vandaag bij die ervaringen    een dag van koude rillingen verwacht. Ik heb ze niet gehad. Ik heb mezelf    erop betrapt dat ik door mijn Jokerreizen wellicht al een zekere immuniteit    heb aangekweekt. Na mijn indrukken uit de Arabische wereld kijk ik immers    niet meer op van een straat die geen straat is, maar een zandpad vol stof en    bobbels, ik ben niet meer verbaasd over een deurkier met daarachter een    "huis" van 1 kamer met een vloer van aangestampte aarde en nauwelijks    meubels, maar wel een TV die altijd op "aan" staat, ik kijk niet meer om    voor een troep magere straathonden die zonder baas hun eigen baas geworden    zijn, het valt me zelfs nauwelijks nog op dat kinderen ongeschoeid rondlopen    of haren al weken niet meer gekamd zijn. Ik weet zelfs niet of ik deze    immuniteit erg vind of niet. Ik weet alleen wel dat wat ik vandaag gezien    heb, beantwoordt aan wat ik verwacht had te zien. Misschien is het daarom    tegelijk geruststellend, omdat ik nu echt weet dat ik met zulke kinderen wil    werken.</p> <p>De koude rillingen zijn er dan    toch niet gekomen, de overtuiging dat dit echt wordt wat ik de komende    maanden wil, des te meer. Ik wil immers niet dat het blijft bij dromen    … onvolkomen.</p> <p><b><i>ZATERDAG    18/01</i></b></p> <p>Ik denk dat ik een snoet heb waar    je als onbekende automatisch medelijden mee krijgt. Gisteren heb ik immers    zo vaak welgekomen hulp gekregen van Spaans sprekende buitenstaanders dat ik    vermoed dat ik iets van zielige hulpeloosheid moet hebben uitgestraald.    Zonder hen was ik wellicht reddeloos verloren geweest.</p> <table width="100%">     <tbody>         <tr>             <td>             <p><img border="0" align="left" src="https://lh3.googleusercontent.com/Np65akJzgUGzTXpuS3n5DO0tNXWh8zDvbGRSB8iomZW1-LZIoQRnxU17lunt3Lzt352QqBmWxnApKW2fFYwAbdRg3fwjvt7hYw-ButiAclZmywnKsv3tDl5tw1bYRE6_E0aLz1XN8U8=w103" alt="" />Ik zette rond tien uur       aan met de chickenbus naar de hoofdstad. Mijn plannen zouden me naar de       Belgische ambassade en het kantoor van <i>Casa Alianza</i> brengen.       Gewapend met de recentste editie van de Rough Guide en vrijwel geen       zichtbare bagage omwille van de veiligheid, stapte ik af aan een van de       razend drukke invalsboulevards van Guate Ciudad. Het advies van mijn       Spaanse busbuurman om bus 40R te nemen sloeg ik in de wind. Een taxi kon       me ongetwijfeld sneller en efficienter naar de plek van bestemming       brengen. Tenminste, dat dacht ik. Met chauffeur Luis ben ik ongeveer een       uur zoet geweest met het zoeken naar de Belgische ambassade. De logische       stadsstructuur van Noord-Zuid-lanen en Oost-West-straten is op papier       doorzichtig, maar ter plekke een doolhof. Bovendien bleek het adres       15C14-44 niet meer de huidige residentie van ons nationale kantoor.       Resultaat : pas tegen 12:15 uur belde ik aan voor een gesloten deur. De       oficina was al dicht en ik mocht later nog eens terugkomen. Mijn reisgids       had nochtans voorgeschreven : "ambassade 15C14-44, open tot 13:00 op       vrijdag". Dat beloofde dus voor het adres van <i>Casa Alianza</i>.</p>             </td>         </tr>     </tbody> </table> <p>En effectief, toen ik een half    uur later en circa 350 frank armer de behulpzame taximan liet wegrijden,    kreeg ik van de apotheker ernaast te horen dat de vrijwilligersorganisatie    een nieuw onderkomen had gezocht in een andere zone van de stad. Te voet    gaan was dus uitgesloten, een taxi zag ik niet meer zitten omwille van de    prijs. In het gezelschap van de tweede Samaritaan die dag – hij liet    zijn apotheek voor zowat een kwartier over aan de winkeljuffrouwen –    ging ik op zoek naar de juiste bus aan de juiste halte. 40P bleek een    stadsbus te zijn, even vol als een chickenbus, maar aan een tarief van    slechts 5 frank. Ik had er dus goed aan gedaan het openbaar vervoer te    kiezen. Ook nu vroeg ik in mijn vlotste Spaans – het gaat al zeer    behoorlijk – aan mijn zeteldeler te verwittigen waar halte Frator    was.</p> <p>Voor mijn introductie bij <i>Casa    Alianza</i> had ik een hele speech voorbereid. Keurig volgens mijn    ingeprente scenario vertelde ik wie ik was, wat ik wilde komen doen en    blablabla en blablabla. De juffrouw bleek alles te begrijpen en schreef me    een telefoonnummer voor en de instructie om maandag eens met de    verantwoordelijke te bellen. Ik liet nog drie voorbeeldige    aanbevelingsbrieven achter, voerde een gesprekje met 1 van de straatjongens    uit het tehuis en stapte tegen drie uur weer op de bus naar Antigua.</p> <p>Om zo zuinig mogelijk te leven,    heb ik sedert gisteren een ander hotel gekozen. Ik betaal nu 180,- in plaats    van 550,-, heb geen eigen baño meer op de kamer en deel mijn vertrek met een    onderhoudende Nederlander, maar ik heb in ruil vanop het dakterras een    schitterend uitzicht op de drie vulkanen van Antigua. Als ik nu recht voor    me uitkijk, zie ik door de stralen van de zon de paddestoelwolk van de    Fuego. Deze vulkaan is permanent actief en levert ‘s avonds een    plaatje om "U" tegen te zeggen. Met regelmatige tussenpozen spuwt hij    waaiertjes lava, die zich nadien een gloeiend pad banen langs de glooiende    hellingen. Ik heb het gisteren vanop ons panoramaterras gevolgd in het    gezelschap van mijn eerste nieuwe reisgenoten. Met Kim en Sebastien, een    schitterend Nederlands-Frans koppel en de Canadese meisjes Theresa en Joyce    (allemaal vrijwilligers(-in-spe)) heb ik na het gezellige diner voor het    eerst een stapje in de wereld gezet.</p> <p>Volk is er overigens genoeg. Het    stikt hier van de nationaliteiten, en het overaanbod aan restaurants en bars    geeft vrijwel nooit een desolate aanblik. Het maakt Antigua tegelijk een    amusant broeinest van onvermijdelijke contacten, maar tegelijk ook een    verraderlijke kweekvijver van gehaaide zakenlui die alleen uit zijn op het    geld van de toeristen. Ik wil hier dan ook niet te lang blijven, ondanks het    gevoel dat ik door dit grote dorp mateloos bekoord ben. Ik vrees dat de    Rough Guide op dit vlak wel degelijk gelijk heeft : <i>"After a while this    civilized isolated world can seem a little too smug and comfortable. After a    few days of sipping cappuccinos and munching cake, you could almost forget    that you’re in Central America at all".</i></p> <p><b><i>ZONDAG 19/01</i></b></p> <p>Hij sprak een voorbeeldig Spaans    en bracht het met nu eens gedreven passie, dan weer in een toonaard van    bijna fluisterend tedere discretie. De retorische preek had het over de    abstracties van "de duivel en het kwaad", maar ook over de realiteit van    "angst en terreur in een land van blijkbaar nog veel te veel geweld". Voor    hem lag de oplossing in het onbereikbare "God in je laten komen", maar ook    in haalbare kaarten als "hard werken, respect en geweldloosheid tegenover    vrouwen". Misschien wel 500 zwartharige hoofdjes, waarvan een goede helft in    keurig bijeengebonden staarten, luisterden naar de wijze woorden. Drie    lezingen werden afgewisseld met melodieus aanstekelijke liederen, begeleid    door een orkestje op band. Alle gebeden werden door de massa gedragen, de    gezangen klonken in een echo overal rond mij mee. Ik liet me raken door het    Onze Vader : koppels namen elkaar in een knuffel vast, kleinkinderen    omhelsden hun oma’s, en zelf probeerde ik met <i>paz para Usted</i> de    uitgestoken handen van de veredewens beleefd te beantwoorden. Het leek    allemaal zo doorleefd dat ik niet de minste aarzeling voelde om mee te    knielen bij het eucharistisch hooggebed en tijdens de communie de hostie op    mijn uitgestoken tong te laten leggen. Ik ben echt blij dat ik dit    meegemaakt heb, al waande ik me in sommige opzichten even vijftig jaar terug    in de tijd. Aleen al de heiligenbeelden deden me terugdenken aan vergeelde    prentjes die ik ooit nog heb teruggevonden in de misaal van mijn pa :    angstvallig perfect gepolijste Maria’s met de meest scharlakenrode    gewaden die je je maar kunt indenken, een Jezusgelaat in blank of mengras    met een uitdrukking die je bijna doet wegkrimpen van schaamte omdat je het    durft aan te kijken. En toch begrijp ik deze mensen. Hun ontzag voor al wat    Kerk is, hangt zonder meer samen met de bloedige brugeroorlog die voor hen    nog geen tien jaar tot het verleden behoort. (…)</p> <table width="100%">     <tbody>         <tr>             <td>             <p><img width="344" hspace="5" height="360" border="0" align="left" src="https://lh3.googleusercontent.com/ArQez59NvwDmJo4UEbBH2L_7GsTHEWItz0NJEKDDNw8mYHx-40edxhUy6KlQUuMnbiJDqPt4dWl_582rwmJPiqyBq182HupqbtWNG828sl_cL1Muo5MLPoCQdEZdWzzvw43H2v9dNPs=w344" alt="" />Het is zondag en dat merk je aan de mensen : de       mooiste kleren zijn uitgehaald – al ademen die niet meer "traditie"       dan in de week – en families maken tijd voor een pick-nick in de       oude kloosterruïnes van het monasterio San Francisco. Voor mij wordt het       een dag van dolen tussen oude overblijfselen van kerken en abdijgebouwen,       locale kennis opdoen in enkele musea over de conquistadores en de       kolonisatie en genieten van het culturele Antigua in het meesterlijke       decor van drie vulkanen en een hemel van blauw met witte       schaapjes.</p>             </td>         </tr>     </tbody> </table> <p><b><i>ZATERDAG    25/01</i></b></p> <p>Het huis ademt een heel andere    sfeer dit weekend. Vijf van mijn medebewoners hebben de studentenkamer voor    twee dagen ingeruild voor een luxehotel in Monterrico. Wellicht liggen ze nu    ergens op een wit zandstrand aan de Atlantische Oceaan. Ik ben hier nu nog    met Chris, gepensioneerd, ietwat alternatief en alles behalve een    doorsnee-Belg : hij heeft al wat hij bezat verkocht en is een wereldburger    geworden. Met regelmatige tussenpozen heeft hij al anderhalf jaar in deze    familie gewoond. (…)</p> <p>Met mijn <i>Madre Maria</i> en    mijn <i>Padre Marco</i> heb ik het heel erg getroffen. Hij is bankbediende,    is een aangenaam onderhoudende babbelaar en een toonbeeld van de "nieuwe    man". De afwas blijft nooit alleen voor zijn vrouw en hij leert de studenten    in zijn huis in correct Spaans alle facetten van het leven in Guatemala. De    kookkunsten van Maria zijn buiten verwachting voorbeeldig. "Elke dag bonen,    dagelijks tortilla’s, weinig of geen variatie, nauwelijks groenten".    Ik heb het meer dan eens mogen horen vóór mijn vertrek. Maar niks daarvan !    Van maandag tot zaterdag tovert ze uit haar keur aan kookpotten drie keer    per dag een gezonde maaltijd in geurige variaties en geslaagde combinaties.    Alles wordt netjes geserveerd in afgemeten porties. Bijvragen gebeurt nooit,    omdat er niets méér is, maar, weet je, kiezen voor het leven in een lokaal    gezin betekent ook met mnder tevreden zijn dan thuis. Bovendien kost zo´n    week verblijf nauwelijks 55 dollar (ca. 2.200 frank) voor volledig    pension.</p> <p>Mijn kamer heeft een dubbel bed,    een ladenkast en een tafel en de ijzeren deur geeft uit op een binnentuin    met planten. Het enige natuurlijke licht komt door een venster in vakjes.    Wie wil, kan vanop de patio zien hoe ik me omkleed, want één van de mat    getinte ruitjes ontbreekt. De badkamer beneden dient als sanitair voor twee    gasten (waaronder ik) en de vijf gezinsleden. De douche geeft tijdens een    wasbeurt welgeteld zeven straaltjes, maar het water is zalig warm, dus    klagen doe ik zeker niet. Boven is de "luxe" groter. Emily, Marcos, Chris,    Anaïs en Carley hebben gezamenlijk een keuze uit 3 badkamers en hun    vertrekken bundelen zich op een terras in open lucht. (…)</p> <p>Langs de straatkant lijkt het    huis op alle andere in de stad. Hoewel, een ijzeren voordeur is alleen    buiten de stadskern toegelaten en een gevel in roze is iets minder frequent    dan de schakeringen van geel, zandkleur, rood of wit. Niemand mag zijn    buitenmuur schilderen in een tint die niet tot de 10 basiskleuren behoort.    De buitenramen zijn ook in onze façade beveiligd met een ijzerstaven    traliewerk. Het geheel lijkt van op straat een gekleurde kazerne, maar    eenmaal binnen overvalt je de vrede van de groene binnentuin … en de    met knipperlichten kunstmatig versierde kerststal, alles bijeen 1 op 2 meter    puur katholieke traditie.</p> <p>(…)</p> <p>Ik ben nu anderhalve week in deze    stad en het lijkt wel of ik hier al maanden woon. Er is enorm veel op me    afgekomen in die tijd en mijn arsenaal aan reiservaringen is in tien dagen    tijd danig uitgebreid. De grootste openbaring is de wereld van het Spaans.    Ik heb 5 dagen van totaal 30 uur les achter de rug, en in mijn hoofd zit een    uitgebreid pakket van spraakkunstregels en een kleine drieduizend woorden.    Converseren met de bevolking is intussen geen probleem meer. In de familie    wordt vrijwel alleen Spaans gesproken (óók met de studenten onder elkaar),    vandaag heb ik voor de rondleiding in een juweel van een koloniaal huis zelf    om een Spaanstalige gids gevraagd en mijn sollicitatie deze week bij <i>Casa    Alianza</i> verliep uitsluitend <i>en español</i> … én met succes !    Beetje bij beetje begin ik zelfs mijn gedachten en mijn dagdromen op de    plaatselijke taal af te stemmen.</p> <p>Het is niet simpel om in het    kluwen van scholen te kiezen voor diegene waar je je thuis kan voelen.    Wellicht hangt alles af van de leraar die je toegewezen krijgt. Ik had er    deze week twee : dagelijks vier uur met Carlos, zowat 35 jaar, stevig    besnord en ruim gebrild, maar met een degelijke achtergrond als lesgever en    de surplus van een aanstekelijke lach. Het gaat er vaak zeer ontspannen en    prettig leerrijk aan toe. Hij heeft me na een zoveelste gezamenlijke lachbui    al herhaaldelijk <i>loco</i> (gek) genoemd, maar ziet er zelf ook naar uit    om nog een week samen te werken, omdat ik hem heel wat woordverbanden en    regeltjes kan verklaren vanuit het Latijn. Leren en aanleren vormen aan onze    lestafel één geheel.</p> <p>Zo’n school moet je je    voorstellen als een ruim gebouw met rijen houten tafeltjes en telkens twee    stoelen. In de periode van het hoogseizoen (zoals nu) zitten al die    meubeltjes volgeboekt met vaste weekduo’s van leraar-leerling. Het    geheel komt niet schools over, omdat alles zeer ongedwongen verloopt met nu    en dan een wandeling vol praktische conversatie als afwisseling. De ruime    binnentuin onder een open hemel en met tropisch uitziende bomen en fleurig    ogende bloemen geven het "klaslokaal buiten proporties" het cachet van een    serre met tuinmeubels onder een afdak.</p> <p>Voor de namiddagsessies liet ik    me meesteren door Glandy, een mooie jongedame met oog voor mode en aandacht    voor uiterlijk, zoals de meeste vrouwen hier flink gebouwd en naar onze    normen aan de mollige kant. Zulke beschrijving past perfect in het lokale    schoonheidsideaal. Mannen van Guatemala zijn gesteld op welgevormde vrouwen    met een maatje méér, want mager staat hier gelijk met "arm", slank is voor    hen hetzelfde als "ziekelijk". Vanaf de eerste les heeft zij als een open    boek verteld over het leven in haar land. Ik mocht in alle vrijheid de    thema’s kiezen . een gamma dat van relaties en huwelijk via scheiden    en sociale context overging naar school en opvoeden van kinderen, een    spectrum dat van politieke situatie en (gebrek aan) democratie via het    domein van economie en internationale relaties overliep in de sociale kaart    van "rol van de vrouw" en "invloed van de kerk". Wat ik in haar uitleg niet    begreep, noteerde ik als nieuwe woordenschat. Wat ik uiteindelijk van haar    geleerd heb, steek in in mijn ervaringskoffer voor de begeleiding van    verdere reizen in de regio.</p> <p>Het weer is op dit moment naar    verhouding ondermaats. ‘s Morgens en ´s avonds loop ik nooit zonder    fleece, ‘s nachts ligt mijn deken zelfs dubbel geplooid. Woensdag was    voorlopig de laatste dag vol zon. Ik had mijn les uitgesteld om met tien    studenten uit de school en een lokale gids de buitenwijken van Antigua af te    fietsen. Mountainbikes leidden ons over eeuwige kasseibanen langs een    vijftal kerken en ruïnes, een secundaire school, een koffieplantage en een    buitendorp in de buurt. Overal kregen we de nodige (Spaanse) uitleg, hier en    daar aangevuld met anekdotes en weetjes over plaatselijke gewoontes en    nationale cultuur. Ik denk dat ik dit land en zijn gebruiken nu al een    beetje begin te beleven. Zelfs hun gevoel voor ritme zit me al een beetje in    het bloed na een intiatieles salsa/merengue en een bezoek aan één van de    discotheken met muziek van ter plekke. Het klonk aanstekelijk en het klinkt    ook allemaal zo aantrekkelijk.</p> <p>En toch … de weg naar huis    na dat avondje stappen deed me nadenken over het andere Guatemala : wel 14    slapende daklozen ben ik in een ommebocht voorbij gewandeld en twee    nachtelijke politiepatrouilles zijn mij gepasseerd. Er zijn me feiten    verteld over gemiddeld 15 kinderen die maandelijks Guatemala verlaten voor    adoptie, omdat ouders met beperkte middelen in hun radeloosheid liever die    optie kiezen dan dat hun zoon of dochter "verdwijnt" voor een ongewilde    transplantatie van hun veel te jonge hart.</p> <table width="100%">     <tbody>         <tr>             <td>             <p><img width="282" hspace="5" height="210" border="0" align="right" src="https://lh3.googleusercontent.com/LnbfbeiOVbXuM8kGrR5kPEi_V0Umq9BgBxq0TMrGJC0fTaCMGIYJvhUqcW76L3Uo7XlKvdF6YXCLDoQ46d-VL5Hgw_T2uQDySY1knhqWBuX40OF41LtOWdPMujMil_SmaM_yu05TmgA=w282" alt="" />Bedelaars schuimen zonder opdringerigheid op het Parque Central       de banken af met toeristen en studenten, kinderen van vijf lopen volle       dagen met een schouderbakje vol materiaal om schoenen te poetsen. Hun       eerlijke bedrevenheid is aandoenlijk, hun weinig uitzichtvolle bestaan       woordenloos schrijnend. In Guatemala Stad ben ik met het openbaar vervoer       krotten gepasseerd op hellingen van zowat 40 %. Ik probeer elk moment       bewust te blijven van wat er rond mij kan gebeuren. Criminaliteit is niet       vreemd aan dit land. Alleen al in december vorig jaar zijn er in de       hoofdstad (mijn toekomstige werkterrein) 42 straatkinderen tussen 13 en       23 vermoord. Dagelijks worden in deze staat ongeveer 60 chickenbussen       overvallen door maffiabendes. Deze week is in Antigua een dievenbende       opgepakt die al geruime tijd invallen deed in kleine locale tienda´s.       Misschien is het daarom dat veel van die winkels voor huishoudartikelen       en schoolbenodigdheden hun toonbank én de waren afschermen met een       vervaarlijk stevig traliewerk.</p>             </td>         </tr>     </tbody> </table> <p>Een andere mogelijke vijand is de    natuur. Van de zowat 30 vulkanen in dit land zijn er verschillende nog    actief. Aardbevingen zijn voor de mensen van hier een deel van hun realiteit    geworden. Deze week hebben we een vrij zware meegemaakt van 4,8 op de schaal    van Richter. De computers in het Internetcafé deden even een minimale    rondedans, maar schade is er verder niet. Maria en Marco hebben ons intussen    geleerd dat we op z´n moment best midden op straat gaan staan of in de    metalen deurstijlen. Zelf heb ik er niets van gevoeld, omdat ik net op weg    was naar huis en al wandelend voelt men een aardschok niet.</p> <p>Bijna elke dag zet ik het leven    in Guatemala even opzij voor een blik op het thuisfront. Ik geniet van alle    reacties die ik al gekregen heb. Ze gaan er met ruime gretigheid in en ik    probeer regelmatig een antwoord te sturen in een mailtje terug. Ik mis    België niet, maar ik ben in gedachten graag met jullie bezig. Laat dat    alvast een wederwoord zijn voor al wie ik nog niet persoonlijk geschreven    heb.</p></body>
</html>