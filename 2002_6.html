<!DOCTYPE html>
<html><head>
<meta charset='utf-8' />
<meta name='viewport' content='width=device-width, initial-scale=1.0' />
<title></title>
<link rel='stylesheet' href='css/halkaBox.min.css' />
<script src='js/halkaBox.min.js'></script>
<style>
body {font-family:arial,helvetica,sans-serif;}
.hb-single img {background-color:white;border:lightgray solid 1px;padding:4px;}
.titlephoto img {float:left;margin-right:5px;margin-bottom:5px;}
.wrapper {margin: 0 auto;max-width: 800px;}
.gallery {text-align: center;}
.gallery a {display:inline-block;vertical-align:middle;margin:0;padding:0;}
.gallery img {background-color:white;border:black solid 1px;width:117px;padding:4px;-webkit-box-shadow:4px 4px 2px 0 RGBA(64,64,64,0.75);-moz-box-shadow:4px 4px 2px 0 rgba(64,64,64,0.75);box-shadow:4px 4px 2px 0 rgba(64,64,64,0.75);}
#gs_article_back {display:block;}
</style>
<script type='text/javascript'>
/*<![CDATA[*/
function httpGet(art){
 window.location.href=art+'.html';
 return false;
}
window.onload=function () {
halkaBox.options({animation: 'fade',theme: 'dark',hideButtons: true, preload: 2});
halkaBox.run("_a2002_6");
halkaBox.run("hb-single");
};
/*]]>*/
</script>
</head>
<body>
<a href='#2002a' id='gs_article_back' onclick='httpGet("2002a")'>&lt;&nbsp;Artikels</a>
<h2>Voorwoord</h2>
<h5>Gemaakt op maandag 23 december 2002</h5>
<p>Beste lezer</p> <p><img width="165" hspace="5" height="183" border="0" align="left" src="https://lh3.googleusercontent.com/a6kF9a1yxSyfC7zg9n0_3YIQQzX6MeIvoH60h2XgPTSlkjrYYAnr-axQEXexCoI46fxxiODN51bdyWn4iMhUIaKCUdfPeODyxDy5w-HsSqbdHofDKMsLIvZsMSJQzdM81eijWX12ibE=w200" alt="" />Onze    eerste elektronische versie van "Teresiavrienden" is een feit. Op het einde    van vorig schooljaar deelden we je mee dat de gedrukte versie van    "Teresiavrienden" definitief tot het verleden behoorde. De sterk gestegen    kosten, de tijdsdruk om het bij de drukker te krijgen, de niet altijd even    schitterende kwaliteit van de foto’s, een redelijk beperkt    abonnementenbestand en de overweging dat we de ouders van onze leerlingen    niet zomaar kunnen verplichten een abonnement te nemen, deden ons daartoe    besluiten.</p> <p>Voortaan kunnen we gelezen en    geraadpleegd worden op <a href="http://users.skynet.be/stc.eksaarde" target="_blank">http://users.skynet.be/stc.eksaarde</a>.</p> <p>Uit een beperkte steekproef bleek    daarenboven dat de meeste van onze leerlingen over een internetaansluiting    beschikken en on line gaan. Voor hen is dit de normaalste zaak van de    wereld.</p> <p>Ondertussen is het schooljaar    2002-2003 reeds een heel eind gevorderd. Opnieuw kenden we een gevoelige    stijging van ons leerlingenaantal. We zijn vandaag met 390 leerlingen en 48    personeelsleden. Sedert september 1998 kenden we een procentuele groei van    76%. Alle beschikbare ruimte is vandaag ingenomen en we werden zelfs    verplicht op het einde van vorig schooljaar het aantal inschrijvingen te    beperken tot 132. Naar volgend schooljaar toe zijn we van oordeel dat we    niet nog meer leerlingen kunnen inschrijven en zien we ons genoodzaakt tot    eenzelfde maatregel over te gaan als we de kwaliteit, de kleinschaligheid en    gemoedelijkheid willen behouden. We beperken ons in het eerste jaar tot 4    klasgroepen in de optie Moderne wetenschappen en 2 klasgroepen in de optie    Klassieke studiën met max. 22 leerlingen per klasgroep.</p> <p>Ook de werken aan onze    infrastructuur zijn een blijvende zorg voor directie en inrichtende macht.    De vernieuwing van het sanitair blok nadert stilaan zijn voltooiing. In    januari 2003 wordt het splinternieuwe gebouw door de firma Dero Construct    opgeleverd. Er werd een nieuwe toegangsweg tot de speelplaats aangelegd en    er komt meer groen op de speelplaats zelf. Maar er blijven nog andere werken    uit te voeren. Opnieuw hebben we een dossier ingediend voor dringende    herstellingswerken aan de turn- en feestzaal. De dakgoten bevinden zich in    erbarmelijke toestand, de vensters sluiten slecht en het geheel is dringend    aan opfrissing toe. We hopen nog volgend jaar met dit project te kunnen    starten. Het dossier is in elk geval reeds op weg naar Brussel om er een    lange administratieve lijdensweg door te maken. Maar we hebben hoop dat    alles in orde komt.</p> <p>Tenslotte blijven we bezorgd om    de vele actiepunten uit de beleidsnota voor het secundair onderwijs van    Minister Marleen Vanderpoorten. We hebben nauwelijks de tijd om    vernieuwingen door te voeren of in beleidsnota’s lezen we dat er over    gedacht wordt om het weer af te schaffen en te veranderen. Het katholiek    onderwijs blijft ook vragende partij om meer werkingsmiddelen per leerling    en gelijkschakeling van alle leerlingen van elk net. Waarom is een leerling    van het gemeenschapsonderwijs meer waard dan een leerling van het vrij    onderwijs? Meer en meer zien we een geldstroom ontstaan naar initiatieven,    die, hoe waardevol ook, steeds minder middelen betekenen voor waar het echt    op aan komt. Wanneer keert de rust eens weer in het secundair onderwijs?    Wordt dit ons echt niet gegund? Het zijn enkele bedenkingen die ons van het    hart moeten.</p> <p>We bieden tenslotte aan alle    ouders en leerlingen, aan personeelsleden en aan sympathisanten, aan    oud-leerlingen onze beste wensen aan voor een Zalig Kerstfeest en een écht    Gelukkig Nieuwjaar. Moge het jullie goed gaan!</p> <p>Johan De Paepe</p> <p>Directeur</p></body>
</html>