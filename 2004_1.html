<!DOCTYPE html>
<html><head>
<meta charset='utf-8' />
<meta name='viewport' content='width=device-width, initial-scale=1.0' />
<title></title>
<link rel='stylesheet' href='css/halkaBox.min.css' />
<script src='js/halkaBox.min.js'></script>
<style>
body {font-family:arial,helvetica,sans-serif;}
.hb-single img {background-color:white;border:lightgray solid 1px;padding:4px;}
.titlephoto img {float:left;margin-right:5px;margin-bottom:5px;}
.wrapper {margin: 0 auto;max-width: 800px;}
.gallery {text-align: center;}
.gallery a {display:inline-block;vertical-align:middle;margin:0;padding:0;}
.gallery img {background-color:white;border:black solid 1px;width:117px;padding:4px;-webkit-box-shadow:4px 4px 2px 0 RGBA(64,64,64,0.75);-moz-box-shadow:4px 4px 2px 0 rgba(64,64,64,0.75);box-shadow:4px 4px 2px 0 rgba(64,64,64,0.75);}
#gs_article_back {display:block;}
</style>
<script type='text/javascript'>
/*<![CDATA[*/
function httpGet(art){
 window.location.href=art+'.html';
 return false;
}
window.onload=function () {
halkaBox.options({animation: 'fade',theme: 'dark',hideButtons: true, preload: 2});
halkaBox.run("_a2004_1");
halkaBox.run("hb-single");
};
/*]]>*/
</script>
</head>
<body>
<a href='#2004a' id='gs_article_back' onclick='httpGet("2004a")'>&lt;&nbsp;Artikels</a>
<h2>Ten huize van... M. Johan De Paepe</h2>
<h5>Gemaakt op maandag 11 oktober 2004</h5>
<img width="173" hspace="5" height="196" border="0" align="left" alt="" src="https://lh3.googleusercontent.com/KrNipD61xCrdgD6BSgOKiZnZeJUlZWEKGITP9GoeaiXhsZvAz9HBYCjCnX2jjfbrZtIGHbQAG7u8gni5F25CI05_7Q0wFC4X6tUYUtjCbxHGM5WrgesWEcaJTIsHQXGG5q9UA4KisjU=w282" /><i>De voorbije vakantie namen we afscheid van M. Johan De Paepe, onze directeur gedurende 11 jaar. We waren te gast in de “Paepe“straat ( echt waar) waar we bij één (?) schuimend biertje gezellig konden bijpraten... De eerste vraag brandde reeds op onze lippen:</i><br /> <br /> <i>Kun je iets over je jeugdjaren vertellen?</i><br /> <br /> Ik ben geboren in Moerbeke-Waas in 1948. Ik ben daar ook opgegroeid en heb er schoolgelopen. In het eerste en tweede leerjaar zat ik bij mijn oom. In het derde en vierde bij mijn vader en in het vijfde en zesde zat ik bij Meester Casneuf, een veeleisend man. Ik herinner me nog goed dat er toen veel ingedrild werd: de tafels van vermenigvuldiging, alle hoofdsteden van de wereld, … Ik was de derde in het gezin. Mijn oudste broer is inmiddels overleden, maar al mijn andere broers en zussen staan in het onderwijs of hebben met onderwijs te maken. Ook voor mijn vader en moeder was dit het geval. Mijn moeder is ook directrice geweest van de basisschool "Heiende".<br /> <br /> <i>Was het in die tijd de gewoonte dat de kinderen hogere studies aanvatten?</i><br /> <br /> Na mijn lagere studies waren er maar twee of drie van de twintig leerlingen die verder studeerden. Veel kinderen bleven op de basisschool tot ze 14 werden en gingen toen werken. Er kwamen veel kinderen uit landbouwersgezinnen. Alleen kinderen van onderwijzers, dokters of notarissen studeerden verder. Moerbeke was in de jaren 50 een tamelijk achterlijk gat.<br /> <br /> <i>Welke scholen heb je gekend?</i><br /> <br /> Ik ging eerst naar Sint-Niklaas, op internaat in het Sint-Jozef-Klein-Seminarie. Mijn broer zat op dezelfde kamer. Af en toe maakten we eens ruzie en misschien waren mijn resultaten ook niet zo denderend. Daarom besloten mijn ouders me na het eerste jaar naar het Sint-Antoniuscollege van Lokeren te sturen. De school bevond zich in de Luikstraat. In de zestiger jaren werd een nieuw gebouw gezet, maar dat was dermate slecht gebouwd dat het in 1985 helemaal is afgebroken.De school zelf werd in de zeventiger jaren opgedoekt, onder meer omdat er geen roepingen meer waren.<br /> <br /> <i>Ook hier was je intern?</i><br /> <br /> Natuurlijk.We moesten telkens voor een maand blijven. Ik volgde er de Latijn-Griekse afdeling. Ik heb zes jaar les gehad van M. Aloïs, die nu ondertussen ook al enkele jaren met pensioen is gegaan. Hij gaf aardrijkskunde, biologie, wiskunde en nog andere vakken. Er heerste ook een competitie onder de leerlingen: we probeerden 20/20 te behalen op zijn examen. Als je alles goed uit het hoofd leerde, kon dat. Als je maar 18/20 haalde, werd dit als een affront beschouwd.<br /> <br /> <i>Altijd een voorbeeldige leerling geweest? </i><br /> <br /> <br /> <img width="220" hspace="5" height="165" border="0" align="left" alt="" src="https://lh3.googleusercontent.com/N-rIJZpuQYIoqX5KHi7B2VSJhXlEjseodCXkfIsMrIyPPhsvmHlIsBC6_OHu7yEOqQONQ1WnyNyRvXt-fDIbPJoZufSanZ3leJ67ji4p6pCdwos6F1WZzxbcdDyujEGcdWUjk7aYp0E=w350" />Een heel ijverige student ben ik nooit geweest. Ik was tevreden als ik geslaagd was. Nochtans haalde ik goede resultaten op het maturiteitsexamen (dat aangaf of je wel hogere studies aankon). Op het einde was ik zelfs de 3e of 4e van de klas. We hebben in die school ook af en toe kattenkwaad uitgehaald. Zo staken we ons soms weg in de ruimte onder het toneel. We lazen 's avonds met een zaklamp in ons bed. Er bestond - vooral in het laatste jaar - een zekere tolerantie. We sliepen met slechts 12 man in een slaapzaal met "chambretten" voor 25 man. We voelden ons een beetje de "bazen" op school. Ik bezat een radiootje met een klein oortelefoontje, waarmee ik 's zondags stiekem naar het nieuws luisterde.<br /> <br /> <i>Waren er veel leken leerkracht?</i><br /> <br /> De meeste leerkrachten waren vooral paters. Ze deden wel hun best, maar sommigen beheersten niet altijd de leerstof. Zo was er een pater die we uren aan het lijntje konden houden met vragen over de samengestelde zin. We deden altijd alsof we er niets van snapten en moesten op die manier geen nieuwe leerstof verwerken.<br /> <br /> Ook chemie was soms een lachertje. Ik herinner me nog goed een examen. De meesten begrepen daar heel weinig van, op een enkeling na. Om 12 uur liet de pater ons in de studiezaal achter zodat we ongestoord konden samenwerken. Daarna gaven we ons examen af en natuurlijk was dat bij iedereen meer dan behoorlijk. Maar de lesgever deed daar niet moeilijk over: iedereen 15/20 ! Tijdens de examenperiode zaten we trouwens met een 130-tal leerlingen in één grote studiezaal, met slechts één toezichter. Je begrijpt best dat er toen misbruiken waren.<br /> <br /> <i>Welke ontspanning bood men?</i><br /> <br /> Er waren culturele avonden, wandelingen, …eigenlijk waren dat serieuze tochten die urenlang duurden. Voetballen deden we op de "Puttenen". Af en toe mochten we op TV voetbal kijken, en maandelijks was er een filmforum: soms ”moeilijke films” die volkomen oninteressant waren. Na de lesuren kregen we dictie van de befaamde Ast Fonteyne. We moesten hele stukken tekst uit het hoofd leren, o.a. toneelstukken van Vondel...<br /> <br /> <i>Was er veel contact met de leerkrachten?</i><br /> <br /> Een van de regels bestond erin, dat je geen studie moest volgen als je uitleg kwam vragen aan een leerkracht. Als we geen zin hadden om te studeren, trokken we dikwijls naar M. Aloïs die daar toch altijd was. Eigenlijk liepen we veel in de gangen rond.<br /> <br /> <i>Al bij al had je veel vrijheid?</i><br /> <br /> Ja. Het waren voor studenten topjaren. In 1967-68 (de tijd van "Leuven Vlaams") staakten wij mee, uit solidariteit met de andere studenten.<br /> <br /> Soms wilden we de grenzen te ver verleggen. Op zomerkamp naar Stanza in Oostenrijk  ben ik - zonder de paters te verwittigen - met nog iemand gaan liften en pas 's avonds keerden we terug. We werden "hartelijk" onthaald! Het scheelde niet veel of we werden uit de school gezet! Nu begrijp ik natuurlijk wel dat ons gedrag niet door de beugel kon.<br /> <br /> <i>Wanneer is de interesse ontstaan voor geschiedenis?</i><br /> <br /> <img width="220" hspace="5" height="165" border="0" align="left" alt="" src="https://lh3.googleusercontent.com/g_lKAHgf8xFx8297A5SXTYLe7LqvAkuMyreA1uH6uNmiof08efPKgkMzbL_UgsCUREoaMi9q2hKk_JnapJfUq9EsU18QluhPLat2ddKcK6_0YO0tjp_RwckJCtTDaC_X5Kq5f7AdPaY=w350" />Die is altijd aanwezig geweest. Tijdens mijn schooltijd las ik vele boeken. Ik had een boontje voor de boeken uit de reeks "Sesam Wereldgeschiedenis". Ik heb de ganse serie, maar ooit werd er mij een boekje afgenomen. Een pater zei me dat ik het deeltje over Egypte niet mocht lezen en nam het in beslag. Dat heeft me altijd pijn gedaan en ik denk dat dit mij een kick heeft gegeven om geschiedenis te studeren. En dan ben ik in Gent geschiedenis gaan studeren gedurende vier jaar. Dit is vrij vlot verlopen.<br /> <br /> <i>Waarover ging je thesis?</i><br /> <br /> Ik heb mijn thesis gemaakt bij een prof die middeleeuws Latijn doceerde. Mijn onderwerp ging over Karolingische grafschriften. Dit waren Latijnse grafschriften die ik eerst moest vertalen en dan bespreken. Ik deed heel graag Latijn. Na mijn vier jaar in Gent ben ik nog een jaar naar Leuven geweest om mij te specialiseren in de Middeleeuwen.<br /> <br /> <i>Had je toen ook al belangstelling voor onderwijs?</i><br /> <br /> Jawel… ik kom uit een onderwijsmidden. Mijn vader vertelde me dat lesgeven toch een boeiende job was. Bovendien was je broodje gebakken als je vastbenoemd was, zei hij.<br /> <br /> <i>Na de studies het leger?</i><br /> <br /> Neen, eerst trok ik samen met mijn neef voor drie weken met een tent naar Griekenland. Dit was een onvergetelijke reis: we hadden niets voorbereid, maar toch hebben we veel gezien. We vertrokken in Lokeren zonder iets te reserveren. We moesten naar München en daar namen we de Akropolis-Expres naar Athene. We moesten in de gang slapen... Toen we twee dagen later in Athene aankwamen, hadden we natuurlijk geen logement. Er stonden nog een stuk of vier jongeren die in dezelfde situatie verkeerden, o.a. een Joegoslavische. Eén van hen wist waar een slaapgelegenheid was. Veel comfort hadden we niet: het was eerder een hok met op de vloer zes matrassen. Dat was dus de eerste keer in mijn leven, dat ik met een vrouw op de kamer sliep. Ik kwam uit een heel beschermd milieu en nu sliepen we met zes op één kamer, maar we hebben heel veel plezier gemaakt. Na vier dagen Athene zijn we beginnen rondrei zen.WehebbengansGriekenlandgedaanop14dagentijd. Toen moest ik naar huis, omwille van het huwelijk van mijn broer.<br /> <br /> <i>En dan toch onder de wapens?<br /> </i><br /> <img width="220" hspace="5" height="165" border="0" align="left" alt="" src="https://lh3.googleusercontent.com/hDjMpmPnJM34-dokKgtVfDIsUUd2BQI1wESACrAxgW5JJ4RZ6I6Iep5e6cqrbbFdSB-Ayv9ViZ4OGWEZGzPaeejSPANVSCSOlOBkfkbT30cFosgWHEsBXjeqt81Q99Oz5F8suoVJy-Q=w350" />Mijn militaire “carrière” begon ik met vier weken opleiding in Turnhout. Ik moest er zo goed als niets doen. Hierdoor raakte ik op een dag zo gefrustreerd, dat ik mijn rugzak woedend door het raam gooide. Gelukkig kon ik het uitleggen als een ongeluk, zodat ik niet werd gestraft. Ik vond het een heel saaie periode. Normaal gezien moest ik dan naar Duitsland. Er was maar één manier om hieraan te ontkomen; dat was trouwen!<br /> Zo zijn we dan tijdens mijn legerdienst getrouwd, waardoor we nauwelijks vakantie hadden, maar ik mocht in België blijven.Ik heb vijf maand in Schaffen gezeten, bij de paracommando's: een bureaujobke zonder afwisseling. Na die vijf maanden ben ik gedetacheerd naar het ministerie van Wetenschapsbeleid. Mijn oversten vonden mijn laatste 5 maanden te kort om mij op te leiden. Daarom mocht ik de post sorteren en me voor de rest van de tijd "bezighouden". Ik heb daar de krant van binnen en van buiten gelezen...<br /> <br /> <i>Hoe verliep je onderwijscarrière?</i><br /> <br /> In 1972 vond ik een interimjob in het Sint-Lodewijkscollege van Lokeren. Ondertussen was ik bezig met mijn aggregaat. Daarna gaf ik geschiedenis en aardrijkskunde in Erpe-Mere.<br /> Na mijn legerdienst kon ik onmiddellijk een interim doen in de verpleegstersschool van Eeklo. Daar gaf ik Nederlands en geschiedenis. Het jaar daarop volgde een interim in Deinze, maar ik zou mijn plaats verliezen, omdat de persoon die ik verving, vroeger terugkwam. Superior De Witte wou mij echter in het onderwijs houden. Hij wist dat er in Oudenaarde een betrekking voor een geschiedenisleraar vrijkwam en daar mocht ik op 1 september beginnen.<br /> <br /> <i>Tevreden over je “Oudenaardse“ periode?</i><br /> <br /> Tijdens mijn eerste jaar gaf ik les aan bijna alle jaren. Ik had geen enkele parallel-les. Maar ik ben daar altijd heel goed geweest, 18-19 jaar lang. Op het einde behoorde ik tot de "gevestigde" figuren.<br /> <br /> <i>Veel veranderingen meegemaakt?</i><br /> <br /> Ik heb dat college zien groeien. In het begin waren er 500 leerlingen, op het einde zowat 750. Superior Vandenbossche heeft daar een heel belangrijke inbreng in gehad: hij liet o.a. veel nieuwe klassen bouwen. Er kwamen ook veel nieuwe en jonge leerkrachten bij.<br /> <br /> <i>Goede collega’s?</i><br /> <br /> <img width="220" hspace="5" height="165" border="0" align="left" alt="" src="https://lh3.googleusercontent.com/kr0VrH7sXKKMxmcWQ2SRJ2bJ7No6gpIf7sEx96rDs2xZzGC35n0Zja6WcKU1quIyPvV3l0I2U8f3lrcaGwK403duP3PX8Faej4Ercgiu06EUB_d_VII6U1ITc1yAvbZLkgTYuJRziFA=w350" />Het college in Oudenaarde was toen nog een mannenbastion. Er waren maar een paar vrouwelijke leerkrachten. Die werden extra in de gaten gehouden om te zien met wie ze omgingen enz…, Wij, de oudere garde - een man of zeven - kaartten met elkaar.We hadden ook een voetbalploeg. Toen ik daar begon, was ik blij dat ik ook mee kon voetballen. Zo raakte ik sneller geïntegreerd. Ik herinner me nog dat we ooit de finale van België gespeeld hebben, tegen de kokschool van Geel. Daarna werden we verwend met een koud buffet. Helaas verloren we die finale met 0-1. Het waren heroïsche tijden. Elk jaar organiseerden we met de voetbalvereniging een souper voor de supporters. Geregeld bestond het menu uit hutsepot, maar we hebben ook eens een volledig varken aan het spit klaargemaakt. Op die maaltijd waren zo'n 50, 60 mensen aanwezig.  <br /> <br /> <i>Leerkrachten zijn slechte verliezers?</i><br /> <br /> Sommigen toch. Tijdens de wedstrijden ontstond er altijd ruzie i.v.m. scheidsrechterlijke beslissingen. Het ging er soms hard aan toe. Op een bepaald moment moesten we voetballen tegen het VTI van Deinze. We speelden voor de titel. Maar om een of andere reden was er geen scheidsrechter beschikbaar. De ploeg van Deinze, die thuis speelde, kwam op de proppen met iemand die de match zou fluiten, maar volgens ons was dit een echte thuisfluiter. Op een gegeven moment beging onze collega - een leraar wiskunde - een fout omdat hij te laat tackelde. De arbiter floot, maar ondertussen schopte zijn tegenstrever terug en ontstond er een regelrecht gevecht. De scheidsrechter wist niet meer wat te doen en toen liep een van onze collega's naar de scheidsrechterscabine, haalde het scheidsrechtersblad en scheurde het in stukken vóór de ogen van de verbouwereerde man. De wedstrijd werd afgefloten. Een tijdje later hoorden we in de kleedkamers hulpgeroep: onze collega werd door die van Deinze aangevallen en wij kwamen hem te hulp. Een regelrechte chaos volgde… Vanaf toen was het gedaan met de voetbalcompetities.<br /> <br /> <i>Bij je afscheid circuleerden veel foto’s van je sportcarrière...</i><br /> <br /> Ik heb een vrij lange voetbalcarrière achter de rug. Ik ben begonnen bij Moerbeke en heb met die ploeg nog in 2e Provinciale gespeeld. Ik ben ooit getransfereerd naar Sint-Kruis-Winkel, maar heb daar praktisch nooit gespeeld omdat ik toen universitaire studies deed. Na mijn huwelijk ben ik gestopt met competitievoetbal. Toen heb ik jaren elke zondagmorgen met de KWB meegespeeld.<br /> <br /> <i>Na je leraarscarrière in Oudenaarde ben je in Eksaarde terechtgekomen. Hoe komt iemand er toe om schooldirecteur te worden?</i><br /> <br /> Eén van de redenen bestond erin dat het met de nieuwe directeur minder klikte dan met de oude. Ik wou ook eens iets anders doen. Via Frans Boel en mijn zoon kwam ik te weten dat er in Eksaarde naar een nieuwe directeur gezocht werd. Mijn vroegere superior raadde mij aan om mijn kandidatuur in te dienen. Zo mocht ik een paar verkennende gesprekken voeren met de Inrichtende Macht. Een tijd later vernam ik dat de keuze op mij was gevallen. Hoeveel andere kandidaten er waren, heb ik nooit geweten.<br /> <br /> <i>Hoe voelt zo’n nieuwe omgeving aan?</i><br /> <br /> Ik herinner me nog levendig mijn "memorabele" intrede met E.H. Stuyts. Hij zou me op het afscheidsfeest voor het personeel introduceren. Maar ik had het gevoel dat ik voor de leeuwen gegooid werd.<br /> <br /> <i>Daarna werd het menens?</i><br /> <br /> Ik ben dan begonnen op 1 juli 1993 om mij met behulp van de vroegere directeur, M. Norbert David, in te werken. Ik voelde aan dat ik in min of meer ideale omstandigheden kon beginnen. Er was een spaarpot, want mijn voorganger was altijd heel bekommerd geweest om de financiële toestand van het STC.<br /> <br /> <i>Werd je direct aanvaard?</i><br /> <br /> <img width="220" hspace="5" height="260" border="0" align="right" alt="" src="https://lh3.googleusercontent.com/HTNbpYXTyo1kf95YgDEnKIFAbWb7_S_8kjHW9-i8ZXR2jVIWc9WioQMn71FV2Lgknf7iN2BBFSr2ZrjalIvfFZ7ruINP_AkalwS3I8Q9pL0e7k6SA4euQdcDAnfeBQVhc1DcSXcwnWc=w350" />Ik herinner me nog goed de eerste personeelsvergadering in augustus. Toen werden de opdrachten verdeeld. Het korps bestond slechts uit een twintigtal leerkrachten en we zaten in een klas. Toen dacht ik er aan om die lesopdrachten de volgende keer zelf wat te organiseren. In het begin ontstond er wat onvrede, omdat men dacht dat ik te eigenmachtig zou optreden. Maar na één jaar waren de meesten blij met dit systeem, want alles was georganiseerd en dit betekende een hele geruststelling en tijdwinst.<br /> <br /> <i>In welke mate ben je in je "beleidsprincipes" beïnvloed door superior Vandenbossche? We denken in de eerste plaats aan je grondige verbouwingsplannen…</i><br /> <br /> In feite zijn vele verbouwingen uit noodzaak begonnen. Vergeet niet dat de bouw van klaslokalen op de 2e en 3e verdieping een pure noodzaak was. We hadden een acuut tekort aan lokalen. Idem voor de leraarskamer; dat was echt niet meer te doen. Er moest een aantal lokalen dringend gemoderniseerd worden. En zo hebben we het een na het ander stilaan veranderd.Ik heb veel kunnen realiseren, ook dankzij het personeel: veel dingen hebben we in eigen beheer gedaan omdat er een goede  werksfeer was. De eerste projecten, de verandering van de leraarskamer en de oprichting van de lokalen geschiedenis-aardrijkskunde heb ik nog zelf gerealiseerd, samen met mijn vrouw en M. Norbert. De vroegere onderhoudsman, M. Julien, verfde de wanden.<br /> <br /> <i>Niet alleen de gebouwen veranderden.</i><br /> <br /> Het korps begon stilaan te groeien. Mevr. Ella was de eerste die vastbenoemd werd tijdens mijn directeurschap. We hadden het geluk dat we altijd redelijk jonge mensen konden engageren. Ook het leerlingenaantal steeg voortdurend, wat mij een goed gevoel gaf. Ik ben begonnen met 200 leerlingen (nu zijn er 380). De grootste stijging heeft volgens mij te maken met de migrantenrellen in Lokeren. Toen steeg ons leerlingenaantal plots met 60 ! Sommigen beweerden dat dit maar een eenmalige stijging zou betekenen, maar het jaar daarop hadden we opnieuw meer leerlingen.<br /> <br /> <i>Je was ook een vurig pleitbezorger voor een goede relatie met het Sint-Lodewijkscollege…</i><br /> <br /> <img width="220" hspace="5" height="172" border="0" align="left" alt="" src="https://lh3.googleusercontent.com/kcY0FUHPZzRUGEPSfxZrFNaU1zXAghEb9jJvpvIb0gKi145b7syo_yVg16ntPO_1AvS6Kq8wPvR6Q_h6JsGurqq6HYLmP2WI2uxUl8HXCSo8lMp-i4_v80uid8_Oivvl0zvGWSBzlEM=w350" />Ik vond dat we alle baat hadden en hebben om een goede relatie met het SLC te onderhouden. Ik was ervan overtuigd dat dit ons geen windeieren zou leggen. Die samenwerking is langzamerhand gegroeid, en zeker de laatste jaren toen ik de oudste directeur werd. Toen legde ik wat meer gewicht in de schaal. Ook door ons groter wordende leerlingenaantal kregen we wat meer "invloed". Dezelfde houding nam ik aan in de grotere scholengemeenschap. Daar heb ik altijd geprobeerd onze school wat te "promoten".<br /> <br /> <i>Promotie is altijd een van je stokpaardjes geweest.</i><br /> <br /> Ook via de media heb ik geprobeerd onze school op de kaart te brengen. De TV is tweemaal langs geweest, we hebben twee optredens van het Zuid-Afrikaans koor helpen organiseren. We kozen voor een logo, dat op alle documenten en op de turntruitjes voorkwam. Dit zorgde voor de nodige herkenbaarheid. Ook de affiches voor opendeurdagen vond ik belangrijk. Maar natuurlijk zorgde het stijgend leerlingenaantal voor de beste mondelinge reclame. Het contact met de ouders vond ik heel belangrijk. Ik heb altijd geprobeerd om ook een goede samenwerking met de ouders te realiseren. Dat heeft volgens mij vruchten afgeworpen. Ik kreeg heel wat kaartjes en zelfs enkele geschenkjes van ouders naar aanleiding van mijn pensionering. Dat doet wel veel deugd…<br /> <br /> <i>Kun je ons iets vertellen over het laatste project dat vorig jaar is opgestart, de Cel Leerlingenbegeleiding?</i><br /> <br /> Ik vind dat deze dienst heel goed werkt. We werkten heel goed samen om leerlingen met problemen een extra begeleiding mee te geven. Ik hoop dat dit project tijdens de volgende schooljaren ook vlot draait. Ik ben er vast van overtuigd dat we daar leerlingen met problemen van familiale of sociale aard of problemen op studiegebied mee geholpen hebben. En daar waar het niet spectaculair heeft geholpen, zijn we er toch in geslaagd de problemen tot een minimum te beperken.<br /> <br /> <i>Hoe is je visie op de pedagogische studiedagen?<br /> </i><br /> <img width="220" hspace="5" height="176" border="0" align="right" alt="" src="https://lh3.googleusercontent.com/r63WkAfdbggY_DFAF2DLLuhn2GgrUVpNpP9VgLwdfsw_NWtqob0bcn4vZG51JWjnyuhzXdBoJqJfLkDX7gSx5dsgOPundYZLhScwfFzMxwYqTaFjX1SryI7wdsVFCgqmsEjyZQbcoY4=w350" />Een van de aangenaamste studiedagen vond in de Ardennen plaats. We deden daar een hele reeks proeven en uitdagingen in het kader van "teambuilding". Ik stapte op de bus met mijn kostuum en niemand verwachtte dat ik aan iets zou deelnemen, maar ter plaatse veranderde ik van kledij, zodat ik alle activiteiten kon persoonlijk kon meemaken.<br /> Ik was niet geneigd om dan zwaar pedagogisch bezig te zijn. Misschien is die eigenschap bij mij onvoldoende aanwezig, maar ik vind niet dat je mensen veel moet belasten met theorieën omtrent pedagogie. Ik ben van de volgende stelling overtuigd: iemand die zijn/haar diploma in het regentaat heeft behaald, moet les kunnen geven. Die moet geen honderd keer gecontroleerd worden. Wat jonge leerkrachten betreft: stel ze in het eerste jaar vrij van pedagogische begeleiding, zodat ze zelf ervaring kunnen opdoen. In het tweede jaar van hun carrière vind ik dat ze wel eens moeten gevolgd worden in functie van hun vaste benoeming.<br /> Ik ben ervan overtuigd dat de mensen die we recent geëngageerd hebben, hun job naar behoren vervullen. Sommigen hadden hier al stage gelopen en als je dan van oudere collega's hoort dat hun stage positief is verlopen, weet ik ook dat ze het in de toekomst goed zullen blijven doen.<br /> <br /> <i>Wat vond je van de studiedag van 2004 in samenwerking met Lokeren?</i><br /> <br /> De directies van de scholengemeenschap zijn heel tevreden over de laatste pedagogische studiedag. De verschillende “werkwinkels” vielen bij de meesten in de smaak. In de toekomst zal dezelfde formule wellicht nog eens aan bod komen.<br /> <br /> <i>Hoe heb je de doorlichtingen beleefd, “de  grote  inspecties”  van het ministerie?</i><br /> <br /> Twee doorlichtingen heb ik moeten doorstaan. De eerste keer was ik zenuwachtig, de tweede keer niet. Ik heb niets speciaals gedaan voor de doorlichting, ik vond dat het geen zin had ineens veel papieren in te vullen, het draaide volgens mij goed en dan is het niet nodig je beter proberen voor te doen dan het is.<br /> <br /> <i>Hoe kijk je terug op je periode als directeur?</i><br /> <br /> ’t Is een beetje met weemoed dat ik afscheid neem: soms zou ik nog wel een jaartje langer willen blijven. Maar ik vind dat je na elf jaar de fouten niet meer ziet; je vindt dat alles goed is, terwijl er toch nog een aantal dingen zijn die anders, beter kunnen. Je wilt en je wordt erin bevestigd dat het goed draait en soms zie je een aantal dingen over het hoofd. Maar in het begin wil je veranderen, je wilt verbeteren zonder te bruuskeren.<br /> <br /> <i>Niet bang voor het zwarte gat?</i><br /> <br /> <img width="220" hspace="5" height="171" border="0" align="left" alt="" src="https://lh3.googleusercontent.com/g_5GN96egr6jVs6i4QCun4fOT2LchG-NufOM-NxzUmdtUgZOK5CLJF_8UMcjWykWNTYX6rV4i_1vtm-W_HrgrvwJzaZNB1EgjlruZ_YOTQFBa1xTqZUUUVgLXfY7ZTIYSR4k-bKzX84=w350" />Een beetje wel, ik heb altijd een heel druk leven gehad.  Elke dag van halfacht tot zes, ’s avonds doodmoe zodat ik weinig tijd had voor iets buiten de school. Naarmate er meer leerlingen kwamen, nam het werk nog toe; gesprekken, vergaderingen enz. De laatste jaren bleef ik zelfs een aantal middagen ook op school, om soms in te springen. Veel zin om mij voor andere dingen te engageren had ik niet.<br /> <br /> <i>Waarmee zult gij uw dagen vullen?</i><br /> <br /> In september moet ik mijn "lijstje" afwerken dat ik bij mijn afscheid heb meegekregen: gras afrijden, badkamer opkuisen. Ik zal bij mijn kinderen ook wel van corvee zijn en Manon, mijn kleinkind, zal wel voor de nodige afwisseling zorgen. In oktober en november zit ik in Frankrijk om te genieten van een glaasje lekkere wijn en een goed boek.<br /> <br /> Zoveel goede vooruitzichten en de biertjes maakten het voor ons moeilijk om afscheid te nemen. Maar de plicht roept, onze leerlingen wachten en natuurlijk zien we elkaar bij aangen ame gelegenheden terug.<br /> <br /> Het ga je goed: “Vaert wel ende levet scone!” <br /></body>
</html>